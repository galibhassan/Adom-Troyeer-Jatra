### আদমত্রয়ী

সময়টা সম্ভবত ২০০৬। জুলাইঅগাষ্ট হবে। স্কুলকলেজের পরিচিত মুখ গুলো বড় হয়েছে। ইউনিভার্সিটিতে ভর্তি হচ্ছে। এক-এক করে সারা বাংলাদেশে ছড়িয়ে পড়ছে। আমরা কয়েকজন তখনো রাজধানীর মায়া বিসর্জন দিতে না পেরে নড়বড়ে খুঁটি গেড়ে বসে আছি। ইংরেজী সাহিত্য ছেড়ে আমার গণিতে পরিব্রাজন শুরু হয়েছে কেবল। হিমেল আর রোমেল অবশ্য ফ্যাশন ডিজাইনিং-এ খানিকদূর এগিয়েছে ততদিনে। খুব আসত ওরা আমাদের খিলগাঁ'র বাসাটায়। নানীও ভয়ানক আদর করতেন আমার সব বন্ধুদের।

 এমনি একটা দিন। হিমেল এসেছে। তার সাথে রাস্তায় হাঁটছি এবং জগতের বিবিধ উদ্ভট বিষয়আশয় নিয়ে আলোচনা করছি। আমাদের যে ফিলারমনিক অরকেস্ট্রাটি সুদূর ভবিষ্যতে হবে, সেটায় কিভাবে বাখ এবং রবীন্দ্রনাথ একসাথে বাজবেন, কিংবা কিভাবে আমি থিওরী অফ রিলেটিভিটিকে সুদূর ভবিষ্যতে ভুল প্রমাণ করার চেষ্টা চালাবো, ইত্যাদি গুরুত্বপূর্ণ বিষয়ে আলোচনা গড়াতেই হিমেলের ফোন বেজে উঠল। রোমেল ফোন করেছে।

“হ্যালো রোমেল, বল।”

“হ্যাঁ হিমেল। তুমি কোথায়?”

“আমি তো গালিবের বাসায়।”

“বল কী? আমিও তো গালিবের বাসায়! চা খাচ্ছি।”

"ওহ! মানে আমি বাসা থেকে বেরিয়ে একটু হাঁটছি আরকি গালিবের সাথে। হেহে। খানিক রোসো বাছা।" 


বোঝা গেল, নানী জলখাবারের সাপ্লাই অন করেছেন। তড়িঘড়ি করে বাসায় ফিরলাম। আকাশ ধীরে ধীরে কালো হচ্ছে। গোগ্রাসে কিছু জিনিসপত্র গিলেও ফেললাম। চায়ের উপরিতল কাপের দক্ষিণ গোলার্ধে প্রবেশ করতেই রাস্তায় দমকা হাওয়া শুরু হল। আমাদের বাইরে বেরুতে হবে। কার কোনদিকটায় যাওয়ার কথা ছিল মনে নেই। আমার উদ্দেশ্য উদ্দেশ্যবিহীনতা। কিন্তু ঝড়বৃষ্টি শুরু হলে মা'র বারণ কাটিয়ে উঠতে পারলেও নানী'র নিউক্লিয়ার বোমাবিষ্ফোড়ন থেকে নিজেকে তো রক্ষা করতে পারবইনা, উল্টো মাশরুম ইফেক্টের কারনে বেচারি হিমেল-রোমেল দুই মেল-ই আটকা পড়ে যাবে। তাই শুভস্য শিঘ্রম টু দ্য পাওয়ার অফ থ্রি। মুক্তার কাছ থেকে ধার করা তার চাচা'র একটা প্রাগৈতিহাসিক গীটার টেবিলের পাশে অবস্থান নিয়েছে। আমি ওটার স্বত্ত্ব হরণ করার প্রাণপণ চেষ্টা চালিয়ে যাচ্ছি। ভাবছি, ছাতার বদলে ওটা নিয়েই বেরোই।

কিছুখনেই সন্ধ্যা হবে। তাড়াহুড়ো বেড়ে গেল। মা অফিস থেকে ফিরে রেস্ট নিচ্ছেন। নানী অপেনহাইমারের সাথে আলোচনা শুরু করে দিয়েছেন - বোমাটা ঠিক কোন সময়ে ফেলা যায়। আমরা যথাসম্ভব পিচ্ছিল পদার্থ গায়ে-মনে মেখে সদর দরজা দিয়ে সাফল্যের সাথে গীটার হাতে বেরিয়ে এলাম। ছাতা নিয়েছিলাম কিনা মনে নেই। আসলে সবগুলো ঘটনা একই দিনে ঘটেছিল কিনা তাও মনে নেই। এক যুগ পেরিয়েছে, স্মৃতি গুলোর আশ্রয় হয়েছে দশমিকের অনেকগুলো ঘর পরে। তাই খানিক রাউন্ডঅফ করলে মহাকালের কী-ই বা আসবে-যাবে? তবে একটা জিনিস মনে আছে, যে কারণে এই লেখাটা লিখতে শুরু করেছি। সেটা হল একটা কবিতা। নাম রেখেছিলাম, "আদমত্রয়ী'র যাত্রা"। 

গীতি তখন উইলস লিটল ফ্লাওয়ার স্কুলে কোনো এক ক্লাসে পড়ে। নীল মলাটের ড্রয়িং খাতায় আঁকিবুকি করে। তারই একটাতে লিখতে বসেছিলাম। সারপ্রাইজ দেব বলে কাওকে দ্যাখানো হয়নি। গীতিই শুধু জানত। সেই খাতা ওয়ারফেজ ব্যান্ডের তথাকথিত প্র্যাক্টিসপ্যাডে প্রথমবার হারানোর সপ্তাহ খানেক পর খুঁজে পাওয়া গিয়েছিল ঠিকই। কিন্তু দ্বিতীয়বার সে আর ধরা দেয়নি। হারিয়ে গ্যাছে। তিনবার বাড়ি বদলানো হয়েছে। সে খাতাও স্মৃতির দশমিক বিন্দু থেকে অনেক দূর ডানে সরে গেছে। শুধু কয়েকটা লাইন ভাসা ভাসা মনে আছে। ওগুলোকেই বরং বাঁচিয়ে রাখি। 

````
বিকেল বেলায় যাত্রা হল শুরু
আদমত্রয়ীর সম্মেলনে দিনের সবে শেষ 
বাইরে তখন আকাশভাঙ্গা মেঘের গুড়ুগুড়ু 
অদ্ভুতুড়ে আলোয়-ধূলোয় ভুবন নিরুদ্দেশ। 
````

এমন ভয়ানক বেগে বাতাস বইতে শুরু করল, গলি থেকে রাস্তায় উঠে একবার মনে হল, ফিরে যাই। তারপর ভাবলাম, কী আর হবে। ঘরকুনো মনে এভারেস্ট টেভারেস্টে তো আর আরোহন করার ইচ্ছা জাগ্রত হবেনা কখনো, এই কয়েক মিলিমিটার বৃষ্টিপাতের এ্যাডভেঞ্চার থেকেও যদি নিজেকে বঞ্চিত করি, তাহলে আর জীবনে বাকি থাকে কী? রিক্সা খোঁজাখুঁজি শুরু হল। ধুলোর কারনে চোখ খুলতে পারছিনা বলে রিক্সা দেখছিনা, নাকি আসলেই ঝড়ের ভেতর সব চালকেরা তাঁদের যান সমেত গা'ঢাকা দিয়েছেন, বোঝা গেলনা। 

````
জীবন-মরন ঝড়তূফানের হাতে
সহজ কোন যাত্রাশকট নাই
ত্রিচক্রযান অক্ষীগোচর হওয়ার সাথেসাথে 
ত্রয়ীকন্ঠ চেঁচিয়ে বলে, যাবেন নাকি ভাই? 
````
পাওয়া গেল একজনকে। ভাড়া ঠিক করার মকদ্দমায় এই বেলা জড়িয়ে কাজ নেই। উঠে পড়লাম। কিন্তু খিলগাঁ রেইলগেট পেরিয়ে আমতলার কাছে পৌঁছেই দ্যাখা দিল বিপত্তি। হিমেলের ক্যামেরা-জনিত দীর্ঘকায়া ব্যাগের নিরবিচ্ছিন্ন চাপের দরুন, অথবা উদাসী মনে ফুটপাথ ধরে হাঁটতে হাঁটতে ম্যানহোলে অনুপ্রবেশের প্রাক্কালে প্রাপ্ত আঘাতের দরুন তার শরীরের হাঁটু এলাকায় প্রদাহ সৃষ্টি হয়েছে। রিক্সার সিটের ওপরের কাষ্ঠাসনে বসে ব্যথায় কোঁকোঁ করছিল। যদ্দুর মনে পড়ে সেঘটনাও কাব্যের ভেতর জুড়ে দিয়েছিলাম। 

````
যাচ্ছে ভেসে সময় পিছে পিছে 
চক্র তলে রাস্তাজলে ডুবু এবং হাবু
নকশা আদম ওপরে আর গণিত আদম নিচে 
চিত্রআদম তখনো এক হাঁটুর ব্যথায় কাবু।
````

হিমেলের কোঁকোঁ যখন শব্দদূষণের পর্যায়ে পৌঁছল, তখন আর আসন বদল না করে পারা গেলনা। ত্রিপ্রতিসাম্যগুচ্ছের ছয় বিন্যাসের কোনো একটিকে চোখবুঁজে পাকড়াও করে ফেললাম। যাকে বলে অদলবদল আরকি। 

````
আচ্ছা! তবে বদল হয়ে যাক!
আসনসুধা আম্রতলার কাছে!
চিত্রগ্রহন-নকশা-গণিত একটা হয়ে থাক! 
ষষ্ঠতারি যন্ত্র দেখি কেমন সুরে বাজে!  
````

রিক্সায় চেপে আরম্ভ হল সঙ্গিতানুষ্ঠান। এদিকওদিক তাকিয়ে গেয়ে ফেললাম এসো নীপবনে ছায়াবিথি তলে। রবীন্দ্রনাথের আশীর্বাদ এবং অভিসম্পাতের সুপারপজিশন-প্রসূত নবধারা জলে আমাদের এমন স্নান শুরু হল যে "আজ গলাটা ভালো নেই" প্রজাতীয় বৈশিষ্টমূলক ন্যাকামি সকল ভেসে গিয়ে ঠাঁই নিল আর্গন্ড চিত্রের উলম্ব অক্ষে। আলিফলায়লার উপকারিসাহায্যকারি জ্বিনেরও পিলে চমকে যায় - এমন হেঁড়ে গলায় চিনি গো চিনি'র পর সেদিন দুজনের পর বঁধু কোন আলো'র পর মন মোর মেঘের সঙ্গি ত্রিকণ্ঠে বাজতে থাকলো। নিরিহ গীটারটিরও দেখি মহানন্দ। বৃষ্টি ছাপিয়ে  সুউচ্চ ডেসিবেলে ঝ্যানঝ্যান শব্দ উৎপন্ন করে আমাদের সাথে ব্রহ্মান্ড মাতানোর অপচেষ্টায় লিপ্ত হয়েছে। ওদিকে ব্রহ্মাণ্ডের স্থানীয় অংশে তখন বাড়ি ফেরার স্রোত। আপামর জনসাধারন ধুলো উড়িয়ে অফিস থেকে বাড়ি ফিরছে। সেই ধুলো বৃষ্টিজলে কাদায় রূপান্তরের উপন্যাসে মানুষের মেজাজের তাপমাত্রা কয়েক ডিগ্রী সেলসিয়াস বাড়ন্ত হবার কথা থাকলেও সবার চোখেমুখে কোথায় যেন স্বস্তির ছাপ। ভেজা মাটির গন্ধে বুক ভরে শ্বাস নেওয়ার কেমন যেন এক আনন্দ। 

````
এপাশ ওপাশ মানবজাতির বদমেজাজে ভেজা, 
কর্মফেরত পথের ধুলো কাদায় রূপান্তর, 
তবু হয়ত মনের স্বস্তি কাব্যলোকের চাপে! 
আগুন ধুয়ে ভিজুক বুকে প্রাণের তেপান্তর! 
````

aji jhorojhoro mukhoro badoro diney. hahahihi'rg kOnO eko fa^ke nijeke ekbar jigesh korlam, kichutei keno je thik mono lagena, ta ki shotti e janine? proshner uttor khu^jote khu^jote. 


--------------------
